---
title: "Begrijp jij bitcoin?"
date: 2021-01-31T13:42:51+01:00
slug: "begrijp-jij-bitcoin"
description: "Er is geen ontkomen meer aan onderhand. Wat weet jij van bitcoin?"
keywords: ["bitcoin", "btc", "blog"]
draft: false
tags: ["bitcoin"]
math: false
toc: true
---

Je moet aardig je best hebben gedaan om in de afgelopen 10 jaar (!) nog niets over bitcoin gehoord te hebben. Misschien heb je al eens wat erover gelezen. Die rare neef overhoort op een verjaardag. Of misschien heb je een mailtje gehad met daarin een bekende Nederlander die dé investeringstrategie heeft waarmee je gegarandeerd miljonair gaat worden.

Maar wat weet je er nu écht over?

In deze blog ga ik je wat vertellen over de basis van bitcoin. Omdat er veel over bitcoin te vertellen is, behandel ik in deze blog alleen de technische kant van bitcoin.

## Het netwerk en de valuta
In 2009 publiceerde **Satoshi Nakamoto** (anoniem pseudoniem) een whitepaper waarin een publiekelijk toegankelijk betalingssysteem wordt omschreven dat werkt op basis van mensen die dit samen tot stand laten komen. Dit betalingssysteem zou moeten werken zonder één centrale partij die alles beheert. Waardoor mensen gebruik maken van een netwerk om met elkaar zaken te doen. De technologie die dit allemaal mogelijk maakt?

**Blockchain**.

Dit is de naam van de technologie waar bitcoin gebruik van maakt. Bitcoin is een eerste generatie blockchain en is geboren vanuit het verlangen om ook los van financiële instituten betalingen in de digitale wereld mogelijk te maken.

In tegenstelling is de valuta bitcoin vele malen bekender dat het netwerk dat ervoor nodig is. Dat bitcoin baanbrekende en innoverende technologie is, heeft niet zozeer te maken met het feit dat er **maximaal 21 miljoen bitcoin** zullen zijn. Of dat elk van deze bitcoin op te delen is in **100.000.000 kleinere deeltjes** vernoemd naar de oprichter, Satoshi's (of sats).

Het is de technologie eronder dat oplossing biedt voor een probleem waarmee computertechnologie al vanaf het begin te maken heeft:

> _Hoe maak je iets aantoonbaar uniek in een digitale wereld waar alles te kopiëren is?_

Er bestond namelijk nog geen geld in de digitale wereld. Alhoewel internetbankieren dichtbij lijkt te komen, is dit niet anders dan een getal dat voor jou beheert wordt door een bank. Als het goed is vertegenwoordigt dit getal dan ook de hoeveelheid geld die beschikbaar gehouden wordt zodat jij hiermee kan doen wat je wilt.

Met nadruk op: "Als het goed is..."

## Hét cruciale probleem
De blockchain technologie lost [dit bovenstaande probleem](https://en.wikipedia.org/wiki/Double-spending) op. Het is niet mogelijk om 1 bitcoin dubbel uit te geven. Het is niet mogelijk om vals te spelen. Hiervoor zijn een aantal slimme oplossingen gebruikt om dit te garanderen. De belangrijkste hiervan verklaart ook de naam van de technologie: een blokkenketen.

Als metafoor voor bitcoin (de valuta) wordt vaak een grootboek gebruikt. Het is met de onderliggende technologie namelijk mogelijk om **alle transacties in te kunnen [zien](https://www.blockchain.com/explorer)**. Net zoals een grootboek dat je kunt openslaan kun je in de blockchain onder bitcoin zien waar elke bitcoin (zelfs elke Satoshi!) naartoe gaat.

Alle transacties worden namelijk openlijk geregistreerd. Dit wordt niet per transactie gedaan maar gegroepeerd in **blokken**. De grootte van deze blokken liggen vast in de code en kijken naar de hoeveelheid data. Als er een nieuw blok geregistreerd wordt dan komen hier zoveel mogelijk transacties in zonder het limiet aan data te overschreiden. Dit nieuwe blok wordt vervolgens **toegevoegd aan de bestaande keten van blokken**.

Dit betekent dat de keten in de blockchain steeds langer en langer wordt. Elke keer wordt er een nieuw blok gemaakt, gevuld met transactie en achter aan de keten toegevoegd. Zo ontstaat er één groot archief met alle transacties die gedaan zijn.

## Samen werken aan een veilig netwerk
In werkelijkheid zitten hier wat meer haken en ogen aan maar voor nu heb je al een duidelijk beeld van de werking van zo'n netwerk. Dit hele proces wordt mogelijk gemaakt doordat mensen met hun computer (of meerdere) kunnen deelnemen aan dit netwerk.

Hierbij kun je de volgende rol spelen:

- **Mijner (Mining) node**: hiervoor is tegenwoordig ontzettend veel rekenkracht nodig. Deze leden van het netwerk zijn bezig met het **raden van het volgende blok**. Ze ontvangen een beloning voor het vinden van het nieuwe blok én krijgen daarbij de kosten van alle transacties die ze hierin kunnen verwerken.

- **Volledige (Full) node**: Deze nodes zijn bezig met het controleren van transacties die gedaan worden. Elk van deze nodes heeft **een volledige kopie** van de hele keten (het grootboek) en kunnen daarmee dus controleren of iemand een transactie wel kan doen.

- **Kleine (Light) node**: Dit kunnen zelfs telefoons zijn. Ze hebben niet een volledige kopie van de hele keten beschikbaar maar vragen dit op bij een volledige node als dat nodig is. Dit maakt het mogelijk om **transacties te doen** zonder hiervoor een computer nodig te hebben.

## De eindstreep?
Zijn we er dan? Is bitcoin de toekomst en kunnen we onze papieren geld en semi-digitale euro's ritueel verbranden? Dat lijkt me nog erg voorbarig. Voor een valuta is 10 jaar nog wel heel jong. Toch ziet het er alsnog goed uit voor de nabije toekomst.

Er zijn nog wel wat hordes die genomen moeten worden. Bitcoin staat in de **crypto scene** bekend als een dino. Vooral wanneer de drukte toeneemt op het netwerk gaan de **transactiekosten omhoog** en de **transactiesnelheid omlaag**. Dit is niet ideaal. Vooral niet voor een betalingsmiddel dat je wil gebruiken als je boodschappen gaat doen of snel een drankje wil afrekenen.

Er zijn steeds meer mensen betrokken bij deze ontwikkelingen. Ook komen er steeds meer oplossingen waardoor deze technologie zich alsmaar verder ontwikkelt. **Naast bitcoin is er een hele wereld ontstaan aan nieuwe platformen en oplossingen die ons een beeld geven van onze digitale financiële toekomst.**

We zijn er nog niet maar als iets duidelijk wordt op basis van het afgelopen decennia dan is het dat we zo niet verder kunnen. Waar de toekomst ons precies brengt weet ik niet maar ik geloof erin dat bitcoin de eerste stap is de goede richting.

> _Geïnteresseerd in nog meer informatie over bitcoin, blockchain en  andere veranderingen die gaande zijn op financieel en technisch gebied? Hou dan zeker mijn blog in de gaten. Daarnaast heb ik hieronder nog meer leesvoer voor jullie verzameld!_