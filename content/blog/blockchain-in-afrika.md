---
title: "Blockchain in Afrika"
date: 2021-04-29T21:23:46+02:00
draft: true
---

In mijn tweede post heb ik geschreven over het brede spectrum aan verschillende crypto die tegenwoordig bestaan. Hierbij lag de nadruk op de waarde van deze crypto.

Dit is vaak het enige waar mensen aan denken wanneer ze crypto, bitcoin of blockchain horen. Voor een overgroot deel van de projecten is dit ook het doel. Zo is Bitcoin in het leven geroepen als digitale vorm van cash wat gebruikt kan worden om betalingen te doen.

Er is veel meer mogelijk met de onderliggende blockchain technologie. Dit wordt niet duidelijk wanneer je alleen kijkt naar projecten die blockchain gebruiken als grondlaag voor een financieel systeem.

In deze blogpost leg ik de nadruk op één van de vele voorbeelden van projecten die een ander doel hebben dan uitsluitend transacties mogelijk maken.

Dit platform heet Cardano. Het heeft ook een eigen valuta genaamd ADA wat gebruikt wordt om handelingen uit te voeren, het Cardano netwerk te beveiligen, transacties te doen en meer.

De reden dat ik stil wil staan bij dit project is vanwege de ontwikkelingen in de afgelopen maand. Cardano gaat gebruikt worden om een poging te doen de wereld voor een deel van de [Afrikaanse jeugd volledig te veranderen](https://africa.cardano.org).

## Digitale wereld met meer gelijke kansen

De bedenker en ontwikkelaar van Cardano, Charles Hoskinson, is al jaren bezig met de strijd voor gelijke kansen op de wereld. Zo sprak hij jaren geleden al op [TED](https://www.youtube.com/watch?v=97ufCT6lQcY) over de verschillen tussen eerste en derde wereldlanden en de oorsprong van deze verschillen.

Voor iedereen die geen 13 minuten heeft om de bovenstaande video te kijken: Hoskinson spreekt over de impact van bankieren en documentatie op de kwaliteit van leven.

De eerste wereldlanden - lees VS en EU - hebben alle voorzieningen om hun geldzaken te regelen, kadasters en registers waarin eigendom wordt bijgehouden en meer.

Maar in een groot deel van de wereld is dit niet hetzelfde geval. Zo is het voor de inwoners van Soedan niet vanzelfsprekend dat hun identiteit, financiële geschiedenis en eigendom vastgelegd is of blijft.

Hoe toon je aan dat iets van jou is? Wat kun je doen als een corrupte overheid ervoor zorgt dat gegevens niet meer beschikbaar zijn of niet meer bestaan?

Een nog schrikwekkendere vraag: hoe toon je aan wie je bent?

## Eigendom en identificatie

De impact van deze onderwerpen is gigantisch. Het hindert niet alleen de mogelijkheden en ontwikkelingen van inwoners van deze landen. Het beperkt daarnaast ook de kansen en mogelijkheden van deze mensen in andere landen.

Iedereen in deze situatie heeft problemen met zijn of haar economische identiteit en er is geen sprake van financiële inclusiviteit.

Jouw economische identiteit moet je in staat stellen aan te tonen wat je bezit en zorgt voor de beschikking over financiële middelen.

Financiële inclusiviteit betekent dat iedereen dezelfde mate van toegang heeft tot financiële middelen. Dit betekent niet zozeer dat geld lenen direct mogelijk is, maar dan het mogelijk moet zijn om überhaupt het gesprek te voeren hierover.

In Nederland heeft een overgroot deel van de huiseigenaar een hypotheek gebruikt om aan dat huis te komen. Wat betekent dat een groot deel van het leven dat wij leiden mede mogelijk gemaakt wordt de toegang die we hebben tot financiële middelen.

## De rol van een blockchain

De situatie in Afrika is grimmiger dan die wij kennen in Nederland. De kans op een burgeroorlog of grootschalige corruptie is daar vele malen groter en realistischer dan hier.

Maar wat kan een blockchain hierin betekenen?

De oprichters en groot deel van de ontwikkelaars achter Cardano hebben een overeenkomst gesloten met de Ethiopische overheid om een systeem te ontwikkelen dat kan integreren met Cardano.

[Dit systeem](https://atalaprism.io/app/credentials) moet het mogelijk maken om de identiteit van studenten en hun behaalde resultaten op een toekomst bestendige manier te documenteren. Voor veel mensen in Afrika worden de mogelijkheden beperkt door de gebrekkige infrastructuur die daar momenteel aanwezig is.

Gegevens kunnen niet teruggevonden worden waardoor kansen, ook in het buitenland, beperkt worden. Ook wordt er gekeken naar manieren om iedereen eigenaar te maken over zijn of haar digitale identiteit.

## Een volgende stap voor iedereen?

Dat laatste is wel een heel interessant onderwerp. Eigenaar kunnen zijn van jouw eigen digitale identiteit. Dat is iets wat momenteel nergens het geval is. Ook in Nederland is er een oplossing voor het digitaal beschikbaar stellen van persoonsgevens in de vorm van DigiD. Maar daar zijn Nederlanders zelf geen eigenaar van.

Tegenwoordig worden bijna elke week nieuwe datalekken gemeld waarbij persoonsgegevens van mensen op straat komen te liggen. Dit is opzich niet verassend aangezien elke partij die NAW gegevens nodig heeft, zelf moet zorgen voor de beveiliging van die gegevens.

Doordat deze partijen zelf bepalen hoe zij hiermee omgaan, is de kans groot dat vroeg of laat jouw gegevens op straat komen te liggen.

Maar wat nu als jouw gegevens, jouw identiteit in een digitale kluis zouden liggen waarvan jij kunt bepalen wie toegang krijgt?

## Zoveel meer dan Bitcoin

Dit soort vraagstukken kunnen beantwoordt worden met blockchain technologie. Of Cardano ook écht gaat leiden tot een digitale revolutie in Afrika is nog maar de vraag. Maar dat het geprobeerd wordt en mogelijk is in theorie om dit te doen is geweldig.

Als ik nu mensen spreek over blockchain projecten dan gaat dit altijd over handelen, speculatie en geld verdienen. Dit begrijp ik ergens wel. Voor Nederlanders is er geen noodzaak om blockchain voor iets anders te gebruiken of als iets anders te zien.

Het is echter een zonde dat menig gebruiker van deze technologie niet verder kan kijken dan zijn of haar portemonnee lang is. Blockchain technologie gaat het fundament zijn voor een nieuwe digitale wereld.

Een waarin eigendom en identiteit een nieuwe vorm gaan krijgen.

## Bronnen

https://africa.cardano.org

https://www.youtube.com/watch?v=97ufCT6lQcY

https://atalaprism.io/app/credentials

https://atalaprism.io/blog 
